# Età monarchica.
## 753 - 716, Romolo
Romolo, secondo la leggenda, fonda la città il 21 aprile 753. Invita criminali, schiavi fuggiti, esiliati e altri a unirsi a lui offrendo il diritto di asilo. Inoltre cerca alleanze con le città vicine cercando delle donne con cui procreare e popolare la città, ma al loro rifiuto rapisce le loro donne con l'inganno nel cosiddetto ratto delle sabine. Ciò provoca una guerra con i Sabini che finiscono per insediarsi sul colle Quirinale e condividere il potere con i romani.
Romolo divide anche la popolazione in tre tribù e organizza il senato e il primo esercito romano, inoltre conduce alcune guerre di conquista contro città vicine.

## 715 - 673, Numa Pompilio.
Istituisce gli ordini e riti religiosi, riforma il calendario, costruisce templi e si occupa di tutti gli argomenti riguardanti la religione.

## 673 - 641, Tullo Ostilio.
Si occupa di continue guerre contro le città vicine, riforma e organizza l'esercito, costruisce la curia per le riunioni del senato.

## 640 - 616, Anco Marzio.
Di origine sabina, costruisce la prima salina e si occupa, in generale, di promuovere i commerci.

## 616 - 579, Tarquinio Prisco.
Il primo dei re etruschi, ma in realtà di origine greca, suggerisce una forte influenza dei potenti vicini etruschi nella politica di Roma. Potenzia la cavalleria dell'esercito e combatte contro i popoli vicini, compresi gli etruschi. Con i bottini di guerra costruisce alcuni monumenti tra i quali il Circo Massimo, mura, la Cloaca Massima. Introduce alcuni simbolismi tipicamente etruschi quali ad esempio i fasci littori e introduce il trionfo e i _ludi Romani_.

## 578 - 535, Servio Tullio.
Continua le guerre contro le popolazioni vicine e riforma l'amministrazione cittadina introducendo il censimento e la divisione della popolazione per patrimonio, mestiere e simili e creando nuove tribù urbane. Apre l'accesso all'esercito per la plebe.

## 535 - 509, Tarquinio il Superbo.
Viene considerato dalla tradizione come un re empio e, appunto, superbo, il cui regno è caratterizzato da omicidi e violenze, tanto da portare alla nascita della repubblica dopo la sua fine.
